Har du spørsmål om korona?
Ring informasjonstelefonen, eller bruk chatboten nederst på siden.

Nødnumre må kun brukes av personer som er akutt syke. 
Hold deg hjemme hvis du er syk. 
Ring fastlegen hvis du har behov for hjelp fra lege. 
Ring informasjonstelefon for publikum hvis du har spørsmål om korona.

Når skal jeg være hjemme og når gjelder karantene eller isolasjon?

Hvilke anbefalinger gjelder for meg?
Nå skal alle holde større avstand til hverandre enn vanlig. 
Dette er for å unngå smitte. 
De som kan være smittet av koronavirus, men som ikke er syke, skal i karantene. 
De som har fått påvist koronavirus skal i isolasjon.

24. mars 2020 informerte regjeringen om skjerpede anbefalinger om å holde avstand. 
Disse anbefalingene trer i kraft 27. mars, men vi anbefaler å følge dem allerede nå.

Befolkningen generelt
Alle skal holde mer avstand enn vanlig. 
I det offentlige rom bør vi holde minst én meters avstand til andre mennesker. 
Når vi er ute, bør vi ikke være mer enn fem personer i samme gruppe. 
Det gjelder ikke dem som er i familie eller i samme husstand.

Når vi er innendørs på arbeidsplassen, bør vi ha minst to meters avstand til hverandre. 
Det gjelder ikke når vi er innendørs med familie eller personer i samme husstand.

Det er viktig å fortsette å vaske hendene hyppig og grundig. 
Det vil blant annet si å vaske hendene før du går ut, med en gang du kommer hjem og før du spiser. 
Prøv også å unngå å ta deg i ansiktet.

Dere som er friske og som bor sammen kan omgås som vanlig. 
Dette gjelder også barn i skilte familier, men du bør unngå håndhilsning, kyssing og klemming med andre utover dette.

Dersom du har symptomer på luftveisinfeksjon skal du holde deg hjemme til én dag etter at du har blitt frisk. 
De du bor sammen med kan fortsatt gå ut, men må følge med på egne symptomer. Dette gjelder også for helsepersonell.

Hvorfor skal alle med symptomer på luftveisinfeksjon holde seg hjemme ett døgn etter at symptomene er borte?
Det vil være en stor gruppe som har symptomer på luftveisinfeksjoner. 
Norge tester mange for COVID-19, og frem til nå har kun om lag 5 prosent av alle de testede fått påvist koronavirus. 
Det er med andre ord svært mange med luftveisinfeksjoner hvor symptomene skyldes noe annet enn koronavirussykdom. 
Foreløpige funn tyder på at man er mest smittsom tidlig i sykdomsforløpet og raskt blir mindre smittsom når symptomene er borte. 
Derfor er det et generelt råd at hele denne store gruppa skal holde seg hjemme til ett døgn etter at symptomene er borte.

Det er to grupper som skal i karantene:
Dersom du har vært på utenlandsreise skal du være i karantene i 14 dager fra den dagen du kom hjem.
Dersom du har hatt nærkontakt med noen som har fått påvist koronavirus skal du være i hjemmekarantene. 
Hvem dette gjelder, blir definert av helsetjenesten i samarbeid med den smittede, og du får beskjed dersom dette gjelder deg. 
Med nærkontakt menes kontakt med en smittet person med mindre enn to meters avstand i mer enn 15 minutter, eller direkte fysisk kontakt. 
Du skal være i karantene i minst 14 dager fra den dagen kontakten skjedde.

Dersom du bor sammen med en person som er isolert med påvist koronavirus, skal du være i karantene fram til den syke ikke lenger er isolert, minst 14 dager etter at karantenen startet.

Dersom du testes for koronavirus mens du er i karantene, og denne testen er negativ, skal du fremdeles fullføre karanteneperioden på 14 dager.

Folkehelseinstituttet oppdaterer informasjon om testing for koronavirus.

Virksomhetsledelsen kan gjøre unntak fra karanteneplikten for personer som er strengt nødvendige for å kunne opprettholde forsvarlig drift av funksjoner knyttet til liv og helse. 

Unntaket gjelder ikke i fritiden, kun når de er på jobb eller reiser til og fra jobb med annet enn offentlig transport. 
De skal så langt som mulig unngå nærkontakt med andre personer.

Du skal isoleres dersom du har fått påvist koronavirus

Du isoleres i hjemmet, eller eventuelt i helseinstitusjon eller et annet sted ved behov.

Hva kan jeg gjøre og ikke gjøre?

Som nevnt, skal alle nå holde mer avstand enn vanlig. Det vil si minst én meters avstand på offentlige steder til mennesker du ikke er i familie eller samme husstand med. Du kan ta kollektivtransport så lenge du passer på å holde avstand til andre passasjerer.

Dersom du har mulighet, benytt hjemmekontor. Dersom du ikke har hjemmekontor, bør du ha minst to meters avstand til kollegene dine.

Det er viktig at vi alle kun gjennomfører helt nødvendige reiser, også innenlands.

Besøk og samvær bør begrenses. Dersom du får besøk bør antall du har nær kontakt med begrenses. Friske barn kan være sammen i små grupper, men det bør tilstrebes å ha faste lekevenner gjennom hele perioden. Å leke ute medfører mindre smitterisiko enn å leke inne. Utsett større sammenkomster som ikke er nødvendige.

Dersom du tilhører en risikogruppe, er rådene ekstra viktige for deg.

Til slutt, ta vare på hverandre og unngå stigmatisering og utestenging. 
Tenk over om det er noen som kunne trenge en ekstra telefonsamtale i denne perioden. 
Dette er tiden for ekstra omtanke i hverdagen.

Når du er i hjemmekarantene skal du holde deg mest mulig hjemme. Du skal ikke gå på skole eller jobb, kun hjemmekontor. Du skal heller ikke ta lengre reiser innenlands eller utenlands eller ta offentlig transport.

Du bør unngå steder hvor det er vanskelig å holde avstand, og du skal som hovedregel ikke oppsøke offentlige steder, slik som butikker, apotek og kafeer. Ved mangel på alternativer, kan du gå ut for å gjennomføre nødvendig ærender i butikk eller apotek, men du må sørge for å holde nok avstand (det vil si 1-2 meter) til andre og unngå kø.

Du kan gå tur ute, men hold god avstand til andre.

Det er viktig at du følger med på om du utvikler symptomer. Dersom du utvikler feber eller luftveissymptomer, skal du holde deg hjemme.

Barn som er i karantene kan ikke ha lekekamerater utover de som befinner seg i hjemmet.

Hovedpoenget er at du ikke skal smitte andre før du selv utvikler symptomer, men det må også være praktisk gjennomførbart.

Regjeringen innførte 20. mars et forbud mot å overnatte på fritidseiendom utenfor egen kommune. Les mer om dette på regjeringens nettsider

Det gis unntak for personer i karantene som bor sammen med et hustandsmedlem som er i isolasjon med påvist koronavirus.

Personer som er i karantene fordi de bor sammen med en som er bekreftet smittet, kan dermed overnatte på hytta i den perioden den smittede er i isolasjon hjemme. 
Den smittede skal bli hjemme, mens de andre personene i husstanden kan overnatte på hytta.

Folkehelseinstituttet (FHI) har egne råd til personer i hjemmekarantene.

Folkehelseinstituttet har oversatt informasjon til personer som må holde seg hjemme til 26 ulike språk. Dokumentene finnes her.

Dersom du har fått påvist koronavirus må du isoleres.

Det betyr at du må holde deg hjemme hele tiden og ikke gå ut. Du skal helst holde to meters avstand til de du bor sammen med og ha eget rom og bad når dette er mulig. Bruk egne baderomsartikler, inkludert eget håndkle.

Du må være nøye med hånd- og hostehygiene for å unngå å smitte andre i husstanden. Det er også viktig med hyppig rengjøring av hjemmet, spesielt de stedene som dere ofte tar på.

De du bor sammen med skal være i karantene.

Isolasjonen varer til legen sier at du er smittefri, normalt 7 dager etter at du er helt frisk. Folkehelseinstituttet (FHI) har informasjon om kriteriene for opphevelse av isolasjon.

Folkehelseinstituttet (FHI) har egne råd til personer som isoleres i hjemmet ved koronavirus.

Å være i hjemmekarantene eller isolasjon kan være en stressende situasjon. 
Det er vanlig å bli bekymret,  anspent, irritert, rastløs og ha vansker med å konsentrere seg. 
Mange blir triste, føler seg ensomme eller sliter med å sove. For de fleste vil imidlertid karantene- og isolasjonsperioden gå fint, og eventuelle psykososiale reaksjoner være forbigående.

Når man blir satt i hjemmekarantene eller isolasjon, endrer hverdagen seg for hele familien. Man kan ikke gå på jobb, skole, i barnehagen eller møte andre på samme måte som før. 
Det fører ofte til at man er mindre fysisk aktiv, spiser mindre regelmessig, og kanskje sover mye mer eller mindre enn normalt. De fleste har mye skjermtid.

Det kommer mye viktig informasjon og nyttige råd, men overdrevent fokus på nyhetsoppdateringer kan ta for mye plass i hverdagen og bidra til bekymring. Ønsker du å holde deg oppdatert, bruk pålitelige kilder som Folkehelseinstituttet og Helsenorge sine nettsider.
I en hjemmesituasjon blir det viktig å skape nye rutiner. Prøv å opprettholde en normal døgnrytme. Skole og jobb bidrar for mange til struktur, mening og trygghet i hverdagen. Finn gode måter å gjøre arbeidet ditt på om du jobber hjemmefra. Det er også fint å aktivisere seg gjennom hobbyer.
Livet i karantene kan lett bli preget av en stillesittende tilværelse innendørs. Fysisk aktivitet, turer i naturen og dagslys virker positivt inn på psyken og på søvn. Ved uteaktivitet, følg helsemyndighetens anbefalinger.
Selv om du er i hjemmekarantene eller isolasjon, er det muligheter for å snakke med andre gjennom sosiale medier og telefon. Lag gjerne faste avtaler om å holde kontakt med for eksempel familie, venner, medelever og kollegaer.

Yngre og eldre barn kan ha ulike reaksjoner på å være i hjemmekarantene eller isolasjon. Noen kan føle seg stresset, trist, redd, sint eller irritert, mens andre ikke har noen vonde følelser knyttet til å være i karantene. Noen får vondt i magen, hodet eller deler av kroppen, og man kan lure på om man er syk.

Man kan også være redd for at foreldre eller søsken er syke. Alle disse følelsene er vanlige. Og for de aller fleste vil disse reaksjonene gå over. Det kan likevel være utfordrende for hele familien når hverdagen endrer seg på denne måten.

Vi vet at det er flere ting som kan være fint å gjøre når man er i en situasjon der man må være i karantene som familie med barn.

Barn trenger forståelig informasjon om hvorfor de er i karantene eller isolert, og hva de selv kan gjøre. Det er viktig at barn får vite at de gjør en innsats for å forhindre at andre blir smittet ved å være i karantene. Spør hva barna lurer på, og gi tydelige svar. Husk at barn får med seg mer enn du tror. Barn kan også føle skyld for situasjonen, eller bli veldig redde. Ikke vent på at de skal komme og spørre deg. Spør hva de har fått med seg av informasjon og nyheter, og svar på det de lurer på.

Når du er trygg, blir barna trygge. Når barn er redde, trenger de trøst og omsorg. Ta noen dype pust og finn din egen trygghet. Skap trygghet ved å anerkjenne barnets følelser, og hjelp barnet å håndtere alle følelser. De kan trenge at voksne er litt ekstra tålmodighet i denne fasen.

Selv om man ikke kan gå i barnehagen eller på skolen, er det lurt å ha faste aktiviteter hver dag – som å stå opp og legge seg til vanlig tid, være fysisk aktiv og gjøre skolearbeid. Sunne, regelmessige måltider, søvn og fysisk aktivitet senker stress i kroppen både hos barn og voksne. Leggerutiner kan forstyrres når barn er redde og/eller syke. Ha faste trygge leggerutiner. Unngå at barna sitter for mye alene med telefon og nettbrett. Det er lurt å legge unna skjerm og telefon en time før leggetid. Det er vanlig at barn våkner i løpet av natten og kommer inn til foreldre. Det går over.

Ha kontakt med venner og familie på sosiale medier og telefon. Det er både støttende, oppmuntrende og senker stress.

Gjør ting du og familien din liker å gjøre som å se film, lese bøker, høre på musikk eller lydbok. Familietid kan være positivt, men respekter også at barn kan trenge tid alene.

Koronavirus smitter gjennom det som kalles dråpesmitte. Koronavirus finnes i små dråper som kommer ut gjennom munnen og nesen når en person som er smittet hoster eller nyser. Den vanligste smittemåten er at du puster inn dråper med smitte som svever i lufta eller at du får virus på hendene og får det i deg hvis du tar deg i ansiktet.

Inkubasjonstid vil si tiden fra man er smittet til sykdommen gir symptomer. Verdens helseorganisasjon har anslått inkubasjonstiden for koronavirus til å være 5–6 dager, men den kan variere fra null til 14 dager.

Symptomene ligner de man ser ved forkjølelse og influensa.

De som blir syke, får vanligvis først vondt i halsen, forkjølelse og lett hoste i tillegg til sykdomsfølelse og muskelsmerter. Noen får diare, men det er ikke vanlig.

Sykdomsforløp kan variere mye mellom personer. 

Informasjon om risikofaktorer for alvorlig sykdom er foreløpig begrenset. Innleggelse, intensivbehandling og dødsfall er vanligere hos eldre og personer med underliggende sykdommer. Særlig eldre med underliggende sykdom er utsatt, men alvorlig sykdom kan også forekomme hos personer uten kjente risikofaktorer.

Det finnes ingen spesifikk behandling eller vaksine mot sykdommen.

Mange nordmenn er plaget med pollenallergi i vårmånedene, og symptomene kan være ganske like symptomer på koronavirus, slik som tett eller rennende nese, nysing, rennende eller kløende øyne og hos noen astmatisk besvær. Pollenallergi gir derimot ikke vondt i halsen, kroppsverk eller feber slik som koronavirus kan. 

Har du symptomer som kan skyldes koronavirus? Her kan du melde fra til Folkehelseinstituttet (FHI).

Du kan melde fra på vegne av deg selv, ditt barn under 16 år, eller for en som har gitt deg fullmakt på Helsenorge.

Du får ikke kontakt med lege eller helsevesen, og du får ikke varslet personer du har vært nær gjennom denne løsningen. Men du hjelper Folkehelseinstituttet med å kartlegge hvor mange som kan være syke med koronavirus i Norge.

Folkehelseinstituttet publiserer oppdaterte tall, blant annet fra denne løsningen, på fhi.no fremover. Opplysningene kan også være aktuelle for fremtidig forskning.

Ved å melde fra, hjelper du Folkehelseinstituttet med å kartlegge hvor mange som kan være syke med koronavirus i Norge. Takk for hjelpen!

Det er vedtatt omfattende tiltak for å hindre spredning av koronaviruset og for å bidra til å opprettholde nødvendige helse- og omsorgstjenester. ​24. mars informerte regjeringen om innskjerpinger i anbefalingene og at de omfattende tiltakene i første omgang vil vare fram til 13. april 2020. Tiltakene kan bli forlenget etter dette.

Når vi er ute, bør vi ikke være mer enn fem personer i samme gruppe. Det gjelder ikke dem som er i familie eller i samme husstand.

Når vi er innendørs på arbeidsplassen, bør vi ha minst to meters avstand til hverandre. Det gjelder ikke når vi er innendørs med familie eller personer i samme husstand.

I det offentlige rom bør vi holde minst en meters avstand til andre mennesker.

Disse tiltakene som regjeringen har innført gjelder fra 27. mars, men vi anbefaler å følge dem allerede fra 24. mars 2020.

Helsedirektoratet har vedtatt at helsepersonell som jobber med pasientbehandling forbys å reise til utlandet. Forbudet gjelder både tjenestereiser og privatreiser. Kostnader vil bli kompensert.

Unngå reiser som ikke er strengt nødvendig, unngå offentlig transport hvis du kan, og andre steder hvor du lett kommer nær andre.

Regjeringen innførte 20. mars et forbud mot å overnatte på fritidseiendom utenfor egen kommune. Les mer om hytteforbudet på regjeringens nettsider.

Det gis unntak for personer som bor sammen med et hustandsmedlem som er i isolasjon med påvist koronavirus.

Personer som er i karantene fordi de bor sammen med en som er bekreftet smittet, kan dermed overnatte på hytta i den perioden den smittede er i isolasjon hjemme. Den smittede skal bli hjemme, mens de andre personene i husstanden kan overnatte på hytta.

Alle utenlandsreiser som ikke er strengt nødvendig frarådes. Det er regler for karantene for alle som kommer fra reiser i utlandet.

​Helsemyndighetene anbefaler hjemmekontor hvis det er mulig, og dette avklares med arbeidsgiveren.

Kollektivtransporttilbudet opprettholdes. Grunnen til dette er at folk med kritiske samfunnsfunksjoner skal komme seg til og fra jobb og kunne holde avstand til hverandre.

Helsedirektoratet anmoder om å ikke besøke personer i institusjoner med sårbare grupper (eldre, psykiatri, fengsel osv).

Det innføres restriksjoner for besøkende til alle landets helseinstitusjoner og innføring av adgangskontroll for å ivareta smittevern for pasienter i landets helseinstitusjoner. Personer som har risiko for å være smittet skal avvises fra alle landets helseinstitusjoner. Helsedirektoratet vil gi råd til helsetjenesten om dette.

Alle landets barnehager og skoler stenges. Dette for å hindre smittespredning og bidra til å opprettholde nødvendige helse- og omsorgstjenester.

Stengingen gjelder fra torsdag 12. mars klokken 18:00. Regjeringen har bestemt at alle landets barnehager og skoler fortsatt skal være stengt til og med 13. april. Perioden kan bli forlenget.

Det er viktig å opprettholde virksomheten i helse- og omsorgstjenester og andre kritiske samfunnsfunksjoner, og å unngå at personer i risikogrupper brukes til barnevakt.

Derfor må det lokalt sørges for et tilbud til barn av personell i helse- og omsorgstjenesten, transportsektoren eller innen andre kritiske samfunnsfunksjoner. Det samme gjelder for barn med særlige omsorgsbehov som ikke kan ivaretas når barnehage, skole eller andre dagtilbud er stengt.

Den enkelte skole og barnehage må gjøre konkrete og individuelle vurderinger om hvem som bør få dette tilbudet. Les mer om dette på Utdanningsdirektoratets sider.

Råd til foreldre om lek og hvordan mestre hverdagen, hvordan snakke med barna om korona og hvordan ta vare på barn og unges psykiske helse.

Barn ser ut til å tåle sykdom med koronavirus bedre enn eldre. Men barn kan smitte andre.

Alle skal holde mer avstand enn vanlig. Man kan omgås søsken som normalt, dette gjelder også barn fra skilte familier som har flere hjem. Hovedmålsettingen er likevel å redusere antall kontakter til et så lavt nivå som mulig.
For å ivareta barns behov for lek med andre barn kan man ha 1-2 faste lekevenner og holde seg til de samme lekevennene gjennom denne perioden. Det gjelder også for ungdom.


Barn og ungdommer med symptomer på luftveisinfeksjon holdes hjemme og bør ikke være sammen med andre barn og ungdommer utenfor familien. Dette gjelder også ved milde symptomer.

Barn og ungdom som er i hjemmeisolasjon eller hjemmekarantene skal ikke omgås barn og ungdom utenfor husstanden.

Det er fare for at noen barn kan bli stående uten lekekamerater i denne perioden. Foreldre kan hjelpe til med å passe på at barna holder kontakt med hverandre på andre måter, gjennom telefon, videosamtaler og lignende.

Noen barn og unge har det vanskelig hjemme. Barnehagen og skolen kan være et spesielt viktig sted for disse barna hvor de til vanlig har kontakt med andre barn, ungdom og voksne. 

Det er unntak for stenging av barnehage og skole for barn med særskilte omsorgsbehov. Derfor må den enkelte skole og barnehage gjøre konkrete og individuelle vurderinger om hvem som bør få dette tilbudet. Les mer om dette på Utdanningsdirektoratets sider.

Helsedirektoratet arbeider med å nedsette en ekspertgruppe fra ulike fagmiljøer som skal jobbe med tiltak knyttet til psykisk og sosial oppfølging av barn og unge under og etter koronapandemien.

Nå som skoler og barnehager holdes stengt vet vi at noen barn og unge må tilbringe mer tid sammen med voksne som ikke er trygge for dem. Mistenker du at et barn ikke har det bra? Alarmtelefonen til barnevernet er for deg som er utsatt for vold, overgrep eller omsorgssvikt, eller om du er bekymret for en du kjenner. Denne er nå åpen hele døgnet alle dager i uken. Ring 116 111 så vil de hjelpe deg.

Se flere tjenester for barn og unge som trenger noen å snakke med.

Det er viktig å snakke med barn og unge for å unngå frykt og for å skape trygghet nå som dagene er så annerledes.

Barn og unge søker ofte informasjon på internett. Sjekk barnas internettbruk. Spør gjerne om de har lest noe om koronaviruset på nettet i dag.

Ungdom og tenåringer snakker ofte mest med jevnaldrende og kan få mye informasjon som ikke er riktig. Legg til rette for at de kan snakke med deg. Ikke glem at også ungdommer kan være engstelig og ha behov for å snakke med en voksen.

Denne filmen er laget for barn og unge. Man kan velge undertekster på en rekke språk ved å klikke på det lille hjulet i bunnlinjen.

Skoler og barnehager er stengt fordi alle må bidra til å begrense spredning av korona-epidemien. Det skaper bekymring og er stressende for mange familier. Her er noen råd som kan være til hjelp for å mestre den nye hverdagen.

Det er lurt å opprettholde normale rutiner for måltider og leggetider.

I løpet av det som er vanlig skoletid, anbefales det at barna gjør skolearbeid, tegner, leser eller lytter til bøker, og sørger for å være ute i frisk luft uten å være tett på andre.
Fokuser på positive ting familien kan gjøre sammen – slik som å se film, høre på musikk, lese sammen, gå en tur eller spille spill. Pass på at dere samles rundt felles måltider.
Husk at du er en rollemodell for barna. Hvordan du håndterer stress, hvordan dere voksne snakker om sitasjonen, og hvordan dere reagerer, påvirker barna.
Følelser som redsel, panikk, tristhet og ensomhet er normale reaksjoner i slike spesielle situasjoner. Barn er sensitive for voksnes følelser, og det er bedre å være åpen om følelsene sine enn å skjule dem.
Barn reagerer på forskjellige måter. Noen kan virke uberørt når du snakker med dem, men vise bekymring senere. Vær særlig oppmerksom på kvelden og natten. Mange barn blir ekstra engstelige da.
Det er viktig å holde seg orientert, men det kan være lurt å begrense bruken av sosiale media og lignende hvis det fører til økt stress og unødig redsel.
Søk støtte hos andre. Ikke vær redd for å be om hjelp.

Her finner du svar på de vanligste spørsmålene gravide og ammende har om koronaviruset.

Gravide kan ha økt risiko for alvorligere forløp av enkelte virusinfeksjoner hvis de blir smittet, som for eksempel influensa. Vi vet ikke om dette også gjelder for koronavirussykdom. For å beskytte deg og andre, tar helsevesenet mange forhåndsregler med å redusere smitterisiko og sykdom. Basert på erfaringen vi har så langt om korona på verdensbasis, ser ut til at gravide tåler koronaviruset godt. Gravide er ikke særlig utsatt for alvorlig koronavirussykdom.

For å forebygge smitte bør du følge samme råd som befolkningen for øvrig, slik som god håndhygiene og begrense kontakt med andre utenom familien. Er du i 2. og 3. trimester, eller i 1. trimester og har risikofaktorer, anbefales sesonginfluensavaksine. Dette gjelder uavhengig av koronavirusinfeksjon.

Dersom du har kronisk sykdom eller svangerskapskomplikasjoner bør du diskutere med din lege om det er grunn til å utvise ekstra forsiktighet og behov for tilrettelegging på arbeidsplassen. Du trenger ikke sykemelding med mindre det ikke er mulig å tilrettelegge din arbeidssituasjon. Jobber du som helsepersonell og er gravid, bør du ut fra et føre-var-prinsipp, avklare med din arbeidsgiver at det tilrettelegges for at annet helsepersonell tar prøver av og behandler personer med mulig koronavirussykdom (covid-19-sykdom), så langt det er mulig.

Vi vet ikke sikkert om koronaviruset kan smitte fra mor til barn før eller under fødsel. Foreløpig ser det ut som du ikke trenger å bekymre deg. Ut ifra kunnskapen vi har så langt, er det ikke påvist smitte via morkaken og det er heller ikke bekreftet at barnet smittes under fødselen. Det betyr at du kan føde på vanlig måte.

Vi anbefaler deg å følge vanlige svangerskapskonsultasjoner hos jordmor/lege. Helsetjenesten er nå i en krevende situasjon, som kan medføre midlertidige endringer på din ordinære avtaler. Du anbefales å kontakte jordmor/lege som vanligvis gjennomfører svangerskapskontrollene dine, for å få informasjon og råd om hvordan du skal forholde deg.

Har du symptomer på luftveisinfeksjon, eller en mistanke om at du er smittet av koronavirus, er det viktig at du kontakter helsetjenesten i forkant av avtalte kontroller for å avklare hvordan disse kan gjennomføres. Vanlige symptomer på koronavirus er hoste, feber og kortpustethet. Er du bekymret for din egen helse eller barnet i magen, skal du ta kontakt med din lege/jordmor med en gang.

Er du ikke syk eller smittet går fødsler som normalt.

Dersom du får påvist koronavirus like før eller under fødsel, vil du få eget rom, personalet vil bruke smittebekledning og det kan være aktuelt også for deg å bruke munnbind. Du kan være sammen med barnet ditt etter fødselen med mindre du er alvorlig syk, eller barnet ditt er svært prematurt eller sykt. Føde- og nyfødtavdelingene i Norge er beredt til å håndtere både deg og barnet ditt og har utarbeidet gode rutiner hvordan de best skal hjelpe.

For å redusere risiko for deg, barnet ditt, og for andre fødende, nyfødte og for personell som trenger å være på jobb, har føde- og barselavdelingene på sykehusene innført restriksjoner på besøk. Det kan også være restriksjoner for ledsager. Dere bør gå inn på ditt sykehus sine hjemmesider og lese mer informasjon.

Smitterisiko både hos deg og din ledsager vurderes individuelt. Dersom ledsager har luftveisinfeksjon/smitte/sitter i karantene kan ledsager dessverre ikke være med i fødselen. Dersom du planlegger å være ledsager i nærliggende fødsel, oppfordres du til hjemmekontor som resten av befolkningen. Det kan være lurt å opplyse arbeidsgiver om at fødsel er nærliggende og at det er restriksjoner dersom du blir smittet av koronaviruset.

Selv om du er syk av koronavirus eller smittet, anbefales det at barnet ditt ammes/får morsmelk. Det er ikke påvist koronavirus i morsmelk fra kvinner med koronainfeksjon der dette har blitt undersøkt. Det er rapportert om relativt få spedbarn med bekreftet koronasmitte. De som har vært smittet, har hatt mild sykdom.

Vi vet ennå ikke så mye om koronaviruset kan smitte fra mor til barn. Det vi vet, er at amming beskytter barnet mot sykdom i tiden etter fødsel og også senere i spedbarnsalder og barneårene. Morsmelk gir infeksjonsbeskyttelse ved at den overfører antistoffer fra mor til barn, og ved at den inneholder komponenter som er gunstige for utviklingen av barnets immunsystem. Morsmelk og amming har en rekke positive helsefordeler både for barnet og for deg som ammer.

Hvis du har luftveisinfeksjon og/eller påvist smitte, bør du følge de samme generelle rådene som gitt over om amming og smitteforebygging, men også noen råd som gjelder spesielt ved amming.

Ha god håndhygiene ved all nærkontakt med barnet. Du bør alltid vaske hender grundig før amming og før du tar på brystene dine.
Ta minst mulig på brystene, på samme måte som du ikke skal ta deg til ansiktet, for å unngå å overføre smitte fra hender til brystet (og deretter til barnet). Ved behov kan brystene vaskes med såpe og vann; sprit bør ikke brukes.
Dersom helsepersonell gir deg ammeveiledning, spør om de kan vise eller forklare uten å ta på brystene dine.
Unngå å hoste eller nyse rett på barnet, for eksempel ved å holde litt avstand (utenom amming). Dersom du hoster eller nyser mens du ammer, bør du hoste eller nyse bort fra barnet og i papirlommetørklær som kastes.
Rengjør/vask huset regelmessig, inkludert vask/desinfisering av overflater som du har vært i kontakt med, for eksempel dørhåndtak, mobiltelefoner med mer.

Hvis du/mor er alvorlig syk og ikke kan amme barnet direkte, er det veldig bra om du/mor kan få hjelp til å pumpe ut morsmelk til barnet, mens rådene for å forebygge smitte fortsatt følges.

Dersom du har reist hjem fra sykehuset før ammingen er kommet ordentlig i gang, er det viktig at du tar kontakt med helsestasjonen, slik at du raskt kan få veiledning hvis du trenger det. I den vanskelige situasjonen vi er i nå, er det anbefalt at hjemmebesøk erstattes med konsultasjon på helsestasjon, med tolk ved behov (helsedirektoratet.no).

Du kan få svar på mange spørsmål og god hjelp til å løse praktiske utfordringer av ammehjelpere via Ammehjelpens nettside eller deres Facebook-gruppe.

Det er viktig og bra om du får til å amme så mye som mulig den første tiden etter fødselen. Gi barnet så mye morsmelk som mulig og ikke noe annet med mindre det er behov for det. For de aller fleste er råmelken (den første gule melken) nok til å mette barnet de første dagene. Råmelken kommer i små mengder av gangen, og det lages ny hele tiden. Derfor er det viktig at barnet ditt får suge så ofte det vil. Jo oftere barnet ditt suger, desto mer melk får det i seg, og jo mer melk vil kroppen din produsere. Det er helt normalt at nyfødte spiser 8–12 ganger i døgnet og noen ganger mer.

Når melkeproduksjonen har kommet i gang (etter 2–4 dager), er det noen tegn du kan følge med på for å sikre at barnet får nok mat.

Det viktigste tegnet er at barnet ditt går opp i vekt og følger vektkurven sin. Dette får du hjelp med av helsestasjonen.
Hjemme kan du følge med på antall tissebleier (minst 5–6 våte bleier i døgnet). Den første måneden bør barnet vanligvis ha avføring to eller flere ganger om dagen, om det kun får morsmelk. Sjelden avføring de første ukene kan være et tegn på at barnet ikke tar til seg nok mat, men det kan også være en normal variasjon.
Når du ammer, kan du være oppmerksom på at barnet ditt faktisk spiser, ved og se og høre at barnet svelger.

Dersom du ved amming opplever at barnet ikke spiser godt, at det ikke svelger melk ved amming, hvis bleiene er tørre og/eller barnet virker trøtt og apatisk, kan det hende at barnet får for lite mat/væske. 

Da må du kontakte helsestasjonen (eventuelt lege/sykehus) umiddelbart, samtidig som du forsøker å få i barnet morsmelk, alternativt morsmelkerstatning.

Hvis du har forsøkt å amme og har fått god veiledning uten å få det til, eller hvis du ikke er frisk nok til å amme eller til å pumpe ut morsmelk, gis barnet morsmelkerstatning. Vær ekstra nøye med hygienen.

Er koronaviruset farligere for noen grupper?
De fleste som blir smittet vil trolig få milde luftveissymptomer som vil gå over av seg selv, mens noen vil få alvorligere sykdom med blant annet lungebetennelse og pustebesvær.

Basert på opplysninger fra utbruddet i Kina, ser det ut til at følgende grupper har høyere risiko for alvorlig sykdom av covid-19 (koronaviruset):

Eldre personer (>65 år)
Voksne personer med underliggende kronisk sykdom som hjerte- og karsykdom (kardiovaskulær sykdom), diabetes, kronisk lungesykdom, kreft og høyt blodtrykk (hypertensjon)
Personer som røyker har muligens også en høyere risiko for alvorlig forløp av koronavirus-sykdommen
Det er særlig eldre personer med risikofaktorer som kan få alvorlig forløp av covid-19.

Basert på kunnskapen vi har nå, antar vi at risikoen ikke er lik for alle i gruppene nevnt over. Dette gjelder særlig for diabetes, hvor en velregulert diabetes uten senkomplikasjoner, trolig ikke gir økt risiko for alvorlig forløp av sykdom. Det samme kan gjelde for andre kroniske sykdommer som er godt behandlet.

Vi har per i dag lite kjennskap til andre risikogrupper. Det er mulig at personer med alvorlig nyresykdom, leversykdom og personer som har nedsatt immunforsvar (også der det skyldes behandling med medisiner) har økt risiko for alvorlig sykdomsforløp.

Barn ser ut til å få mild sykdom, og det er så langt heller ikke vist at barn med kronisk sykdom får alvorlig forløp av covid-19.

Informasjonen på denne siden kan endres etter hvert som Folkehelseinstituttet (FHI) får oppdatert kunnskap om covid-19.

Bør pasienter som går på behandling som demper immunforsvaret stoppe denne?
Det er ikke grunnlag for å fraråde oppstart eller stoppe pågående immunsupprimerende behandling. Dersom personer som bruker immunsupprimerende behandling blir syke, kan de ta kontakt med egen lege for råd i forhold til medisinering, prøvetagning og undersøkelse.

​Folkehelseinstituttet har egne råd til personer som går på immunsupprimerende behandling, eller som skal starte med slike medikamenter.

Hvordan kan du som er i risikogruppene og dine nærmeste redusere risiko for smitte?
Hold deg hjemme så mye som mulig
Hold avstand til andre og unngå folkemengder
Unngå offentlig transport hvis mulig
Pass på å vaske hendene ofte og grundig med såpe og lunkent vann
Hånddesinfeksjon er et godt alternativ dersom håndvask ikke er mulig
Unngå håndhilsning og klemming
Vask hjemmet hyppig, og gå spesielt over flater som ofte berøres
Hvis personer i husholdningen ikke føler seg friske (spesielt hvis du mistenker koronavirussykdom), begrens samværet og kontakt lege dersom du har medisinsk behov
Unngå å passe yngre barn, da disse ofte har ingen eller milde symptomer på covid-19 og kan smitte deg som er i risikogruppe.
Nasjonal kompetansetjeneste for aldring og helse (aldringoghelse.no) har laget informasjon til både helsetjenesten, de eldre selv og deres pårørende om eldre og personer med demens i forbindelse med koronaviruset.

Hvilke tiltak kan du som er i risikogruppen gjøre?
Sørg for at du har nødvendige medisiner tilgjengelig. Fortsett med fast medisinering, og gjør kun endringer i samråd med egen lege.
Lag avtaler om hvem som kan hjelpe deg med nødvendige innkjøp. Et godt råd kan være at du får varene kun levert til døren.
Undersøk om din kommune har avtale med frivillige organisasjoner som kan hjelpe deg ved behov.
Har du spørsmål om korona og trenger noen å snakke med?
Flere brukerorganisasjoner utvider nå bemanningen til å besvare spørsmål fra befolkningen og personer i risikogrupper:

På frivillighetens koronalinje kan du stille generelle spørsmål om korona og myndighetenes tiltak for å begrense smitte. Telefonene er betjent av trente frivillige fra Nasjonalforeningen for folkehelsen, Norske Kvinners Sanitetsforening og Landsforeningen for hjerte- og lungesyke
Lurer du på noe om diabetes og korona? Ring Diabeteslinjen på telefon 815 21 948
Snakk med Kreftforeningen om kreft og korona på telefon 21 49 49 21 eller chat  
Har du lungesykdom og spørsmål om korona? Få råd hos LHL (Landsforeningen for hjerte- og lungesyke)
FHI anbefaler at pasienter med kroniske sykdommer som skal til undersøkelse og avtalte kontroller, opprettholder avtalene med mindre de får annen beskjed. Ved tvil, ta kontakt med behandlende institusjon.

Kan jeg fritt besøke familie og venner på helse- og omsorgsinstitusjoner?
Nei, nå er det ikke lov å besøke sykehus, sykehjem eller andre helseinstitusjoner. Det er innført adgangskontroll og alminnelig besøksstans. Dette er for å ivareta smittevern for pasienter.

Personer som har risiko for å være smittet skal avvises fra alle landets helseinstitusjoner.

Fordi pågangen til nødtelefonene er så stor, må nødnumrene kun brukes av personer som er akutt syke. Folk som har spørsmål om korona må finne informasjon på helsenorge.no eller ringe informasjonstelefonen på 815 55 015.

Hva gjør jeg hvis jeg tror jeg er smittet?
Hvis du er syk, hold deg hjemme.
Hvis du er syk og trenger legehjelp, eller har behov for individuell helserådgivning, kontakt fastlege på telefon eller elektronisk.
Mange kommuner har opprettet egne koronatelefoner som gir generell informasjon, sjekk nettsiden til din kommune for hvor du kan henvende deg.
Har du behov for akutt helsehjelp og ikke kommer i kontakt med fastlegen, ring 116 117.
Ved livstruende sykdom eller skade - ring 113.

Kontakt legen via e-konsultasjon
For å avlaste telefonlinjene, kan du kontakte fastlegen via e-konsultasjon. Det er ikke alle fastleger som tilbyr dette, men stadig flere fastlegekontor er med i ordningen.

Konsultasjon via telefon eller video
Noen behandlere kan også tilby konsultasjoner via telefon eller video, men det finnes ingen liste over hvem som tilbyr dette.

For å finne ut om din behandler tilbyr dette kan du

sjekke behandlerens nettside
sende en e-post til behandleren eller klinikken
ringe behandleren eller klinikken
Spørsmål om korona
Har du andre spørsmål finnes informasjon her på helsenorges sider om koronavirus eller i chat nederst på siden. Du kan også kontakte:

Har du lungesykdom og spørsmål om korona? Få råd hos LHL (Landsforeningen for hjerte- og lungesyke).
Er du barn, ungdom eller forelder og har behov for å snakke med en helsesykepleier fra skolehelsetjenesten? Se mer om telefontilbudet på din kommunes hjemmeside.
Er du gravid og har spørsmål og behov for å snakke med jordmor? Se info om telefontilbud på din kommunes hjemmeside.

For å unngå smitte og spredning av koronaviruset er det viktig at du ikke oppsøker helsetjenestene fysisk dersom det ikke er nødvendig. Videokonsultasjon og andre digitale verktøy kan være gode alternativer til fysisk oppmøte.
Legetime på nett via Helsenorge (e-konsultasjon)
Du kan logge deg inn på helsenorge.no for å få vite hvem fastlegen din er, og hvordan du kommer i kontakt med legekontoret.

Hvis din fastlege tilbyr legetime over nett vil du se det når du logger inn. Dette kalles på «e-konsultasjon» og foregår med lyd, video eller tekst-samtale, for eksempel ved hjelp av en PC, et nettbrett eller en telefon.

Klikk på «Start e-konsultasjon» for å begynne.

Hvis din fastlege ikke tilbyr digitale tjenester på Helsenorge, vil du se denne beskjeden når du logger inn:

Din fastlege tilbyr ikke digitale tjenester på Helsenorge
Når du logger deg inn på helsenorge.no vil det stå øverst hvem som er din fastlege. Klikk på på «Vis detaljer» for å se kontaktinformasjon som adresse og telefonnummer.

Klikk på «Mer om din fastlege» for å få informasjon om fastlegen og legekontoret, som for eksempel lenke til legekontorets webside, hvilke andre leger som hører til kontoret, og så videre.

Konsultasjon på video eller telefon utenom Helsenorge
Mange fastleger og andre behandlere som for eksempel psykologer og fysioterapeuter kan tilby konsultasjon på telefon eller video utenom Helsenorge. 

Jeg har andre kontakter i helsevesenet som jeg vil snakke med
Helsekontakter
Hvis du har fått en forløpskoordinator eller annen kontaktperson vil du kunne finne dem i tjenesten Helsekontakter på helsenorge.no.

Meldinger
I meldingstjenesten kan du se meldinger du har mottatt fra helsetjenesten, og svare på dem. Hvilke meldinger du kan se og svare på kommer an på hvilke helsekontakter du har og har hatt, hvem du har kommunisert med tidligere, og hvilket samtykke du har gitt til å bruke tjenestene på Helsenorge.

Meldingstjensten kan du lese mer om her.

Hvis din behandler ikke er i noen av disse tjenestene
Finner du ikke behandleren du ønsker å kontakte i noen av disse tjenestene, må du selv slå opp og finne deres kontaktinformasjon. Ikke møt opp uten avtale. Se på nettsiden deres og ring dem eller kontakt dem digitalt hvis det er mulig.

Spørsmål om korona
Har du spørsmål om korona finnes informasjon her på helsenorges sider om koronavirus eller i chat nederst på siden. Du kan også kontakte:

Har du lungesykdom og spørsmål om korona? Få råd hos LHL (Landsforeningen for hjerte- og lungesyke).
Hva gjør jeg hvis jeg tror jeg er smittet?
Hvis du er syk, hold deg hjemme.
Hvis du er syk og trenger legehjelp, eller har behov for individuell helserådgivning, kontakt fastlege på telefon eller elektronisk.
Har du behov for akutt helsehjelp og ikke kommer i kontakt med fastlegen, ring 116 117.
Ved livstruende sykdom eller skade, ring 113. 

Utenriksdepartementet fraråder fra 14. mars 2020 alle utenlandsreiser som ikke er strengt nødvendig. Dette er den strengeste form for reiseråd som kan gis.

Reiserådene skal redusere faren for at nordmenn blir smittet i utlandet og at smittede personer kommer til Norge.

Folkehelseinstituttet og Utenriksdepartementet gir reiseråd om koronaviruset.

Se Utenriksdepartementets (UD) reiseråd om koronavirus. UD gir reiseråd når det er grunn til å råde nordmenn fra å reise til et bestemt land, område eller region, eller til å forlate stedet.
Se Folkehelseinstituttets smittevernråd ved reise.

Oppdaterte regler for karantene fra 14.03.20 og 16.03.20.
Alle som kommer fra reiser i utlandet skal i hjemmekarantene i 14 dager. Dette har tilbakevirkende kraft. Det vil si at karantenen gjelder 14 dager fra den dagen du kom hjem.

Fra 17.03.20 gjelder dette også reiser fra Sverige og Finland, men uten tilbakevirkende kraft. Arbeidstakere som reiser mellom bolig og arbeidssted, og i den forbindelse krysser grensene mellom Norge, Sverige og Finland, er unntatt fra karantene når de reiser til og fra arbeid.

Personer i karantene som utvikler forkjølelsessymptomer som hoste, feber eller tungpustethet, skal oppholde seg i isolering fra symptomer inntrer til 7 dager etter symptomfrihet. Med isolering menes at personen oppholder seg i eget hjem eller annet egnet oppholdssted.

I forskriften er det definert et unntak fra karantenereglene. Personer som er strengt nødvendige for å kunne opprettholde forsvarlig drift av kritiske samfunnsfunksjoner og ivareta befolkningens grunnleggende behov, herunder personer som gjennomfører vare- og passasjertransport, er unntatt. Bruk av unntaket skal avklares med virksomhetsledelsen. Personer som er omfattet av unntaket, skal så langt som mulig unngå nærkontakt med andre personer.

Dette er vedtatt i forskrift i Statsråd 13.03.20 og presisert 15.03.20.

Hva med nordmenn som skal hjem fra utlandet?
Utenriksdepartementet oppfordrer alle norske borgere som er på reise i utlandet om å vurdere å reise hjem så snart som mulig, på en trygg og rolig måte, i samråd med sitt reise- eller flyselskap.

Jeg har vært i utlandet, må jeg holde meg hjemme?
Alle som kommer fra reiser i utlandet skal i hjemmekarantene i 14 dager. Dette har tilbakevirkende kraft. Det vil si at karantenen gjelder 14 dager fra den dagen du kom hjem.

Fra 17.03.20 gjelder dette også reiser fra Sverige og Finland, men uten tilbakevirkende kraft. Arbeidstakere som reiser mellom bolig og arbeidssted, og i den forbindelse krysser grensene mellom Norge, Sverige og Finland, er unntatt fra karantene når de reiser til og fra arbeid.

Personer i karantene som utvikler forkjølelsessymptomer som hoste, feber eller tungpustethet, skal oppholde seg i isolering fra symptomer inntrer til 7 dager etter symptomfrihet. Med isolering menes at personen oppholder seg i eget hjem eller annet egnet oppholdssted.

I forskriften er det definert et unntak fra karantenereglene. Personer som er strengt nødvendige for å kunne opprettholde forsvarlig drift av kritiske samfunnsfunksjoner og ivareta befolkningens grunnleggende behov, herunder personer som gjennomfører vare- og passasjertransport, er unntatt. Bruk av unntaket skal avklares med virksomhetsledelsen. Personer som er omfattet av unntaket, skal så langt som mulig unngå nærkontakt med andre personer.

Dette er vedtatt i forskrift i Statsråd 13.03.20 og presisert 15.03.20.

Kan jeg reise innenlands?
Unngå reiser som ikke er strengt nødvendig, unngå offentlig transport hvis du kan, og andre steder hvor du lett kommer nær andre. Regjeringen innførte 20. mars et forbud mot å overnatte på fritidseiendom utenfor egen kommune. Les mer om hytteforbudet på regjeringens nettsider.

Det gis unntak for personer som bor sammen med et hustandsmedlem som er i isolasjon med påvist koronavirus.

Personer som er i karantene fordi de bor sammen med en som er bekreftet smittet, kan dermed overnatte på hytta i den perioden den smittede er i isolasjon hjemme. Den smittede skal bli hjemme, mens de andre personene i husstanden kan overnatte på hytta.

De små lokalsamfunnene har færre ansatte i helsetjenesten og mindre kapasitet. Husk at du også kan bli syk, derfor er det lurt å være hjemme.

Hva gjør jeg hvis jeg lander på en flyplass i Norge og skal fly videre til annet sted i landet?
Friske personer uten symptomer kan ta fly til sin endelige destinasjon for å kunne være i karantene i eget hjem.

Personer med symptomer kan transporteres til hjemstedet etter anvisning fra kommunelegen, for eksempel i privatbil. En nødløsning er at personen blir holdt i karantene i kommunen hvor flyplassen ligger.

Blir jeg sykmeldt hvis jeg må være hjemme?
Du har rett til sykmelding hvis en lege vurderer at du må holdes hjemme fordi du kan være smittet av koronaviruset. Dette gjelder også hvis legen ikke vet sikkert om du er smittebærer.

NAV kan godta sykmelding uten personlig undersøkelse når det gjelder smittsom sykdom av betydning for folkehelsen. Les mer på NAV sine nettsider.

Hvordan skal turister forholde seg til anbefalingen om å holde seg hjemme i 14 dager når de kommer til Norge?
Alle som kommer til Norge, må sette seg inn i situasjonen her.

Dersom det kommer turister til Norge, kan de bli returnert til hjemlandet.

Hvorfor innføres det begrensninger for fly og skipsfart?
Helsedirektoratet ønsker nå ikke innreise fra områder med høy smitterisiko, det vil si de landene hvor Folkehelseinstituttet har utstedt reiseråd. Unntatt fra dette er de som skal tilbake og har opphold i Norge. Det vil iverksettes tiltak for å hindre dette. Folk blir enten returnert eller satt i karantene. Helsedirektoratet vil ta kontakt med de berørte landene og kommuner med flyplass og fergeanløp for operasjonalisere dette. Dette gjelder fly, cruiseskip og annen båttrafikk.

Hva med personer i Norge som har vært i utlandet, og som har vært på jobb eller skole etter hjemkomst. Skal de tilbake i karantene?
Ja, det er tilbakevirkende kraft med 14 dager, som betyr at personen må tilbake i karantene, regnet fra hjemkomstdato.

Kan helsepersonell reise?
Vedtak etter lov om helsemessig og sosial beredskap § 4-1 første ledd om forbud mot utenlandsreiser for helsepersonell som jobber med pasientbehandling: Helsepersonell som jobber med pasientbehandling forbys å reise til utlandet. Forbudet gjelder både tjenestereiser og privatreiser.

Hvorfor forbyr man helsepersonell å reise?
Dette gjøres for å opprettholde nødvendige helse- og omsorgstjenester i den situasjonen vi er i nå.

Hvor lenge varer forbudet?
Vedtaket gjelder fra 12. mars og foreløpig ut april 2020.

Kan jeg reise kollektivt?
Kollektivtransporttilbudet opprettholdes. Grunnen til dette er at folk med kritiske samfunnsfunksjoner skal komme seg til og fra jobb.
Det er viktig at de som reiser holder avstand til andre passasjerer
Vask deg på hendene etter kollektivreiser
Unngå offentlig transport hvis du kan
Vi anmoder om å ikke besøke personer i institusjoner med sårbare grupper.
