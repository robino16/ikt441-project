Koronavirus smitter gjennom det som kalles dråpesmitte. Koronavirus finnes i små dråper som kommer ut gjennom munnen og nesen når en person som er smittet hoster eller nyser. Den vanligste smittemåten er at du puster inn dråper med smitte som svever i lufta eller at du får virus på hendene og får det i deg hvis du tar deg i ansiktet.

Dette kan du gjøre for å forebygge smitte:
Unngå å hoste eller nyse direkte på andre.
Hold minst én meters avstand til personer som hoster.
Hoste inn i et papirlommetørkle som du kaster. Deretter må du vaske deg på hendene.
Hvis du ikke har et papirlommetørkle, bør du hoste i albukroken slik at du ikke sprer dråper ut i lufta.
Vask hendene ofte og grundig med såpe og lunkent vann, spesielt når du har vært ute blant folk.
Du kan også bruke et desinfeksjonsmiddel som inneholder alkohol, hvis du ikke har såpe og vann tilgjengelig.
Finn alternativer til håndhilsing og klemming.
Inkubasjonstid og symptomer
Inkubasjonstid vil si tiden fra man er smittet til sykdommen gir symptomer og er ifølge WHO anslått til å være 5-6 dager, men den kan variere fra 0-14 dager.

Symptomene ligner de man ser ved forkjølelse og influensa.

Feber, sår hals og hoste.
Noen utvikler lungebetennelse med pustevansker
Kan koronavirus smitte fra personer uten symptomer?
Den viktigste smitten skjer når personer har symptomer, men det er også mulig med smitte rett før man får symptomer.
Dersom du er syk, hold deg hjemme.
Hva gjør jeg hvis jeg tror jeg er smittet?
Hvis du er syk, hold deg hjemme
Hvis du er syk og trenger legehjelp, eller har behov for individuell helserådgivning, kontakt fastlege på telefon eller elektronisk.
Har du behov for akutt helsehjelp og ikke kommer i kontakt med fastlegen, ring 116 117.
Det er kun ved livstruende sykdom eller skade 113-nummeret skal ringes.
Hva betyr det at WHO har erklært koronaviruset som en pandemi?
Folkehelseinstituttet definerer en pandemi som "et sykdomsutbrudd som rammer svært mange mennesker og sprer seg over store deler av verden."

Personer som er syke bør vaske hendene godt når det er risiko for at de har fått smittestoff på hendene (for eksempel etter å ha pusset nesen), før de berører gjenstander i omgivelsene.
Håndvask med såpe og lunkent vann anbefales, men hånddesinfeksjon er et godt alternativ som også kan gjennomføres ved sykesengen.
Det er også viktig at familiemedlemmer og andre som er i kontakt med den syke er ekstra påpasselig med håndhygiene etter kontakt med den syke eller med gjenstander som kan inneholde smittestoffer, som for eksempel snytepapir.
Bruk av munnbind utenfor helsetjenesten er ikke anbefalt
Det anbefales ikke munnbind for friske personer. Dette gjelder ikke dersom man jobber i helsetjenesten, eller har kontakt med en person med bekreftet eller mistenkt infeksjon med koronaviruset. Feilbruk forekommer ofte og personer som bruker munnbind tar seg oftere til ansiktet, noe som kan øke smittefaren. Personer som er syke kan bruke munnbind for å hindre smitte til andre.

Hvem bør testes for koronavirus?
Personer i hjemmekarantene skal ikke testes og skal heller ikke kontakte helsetjenesten med mindre de har behov for helsehjelp.

Visse pasientgrupper og helsepersonell med luftveissymptomer prioriteres for testing.

Kriterier for testing vurderes fortløpende.

Rengjøring hjemme og offentlig
Det er usikkert hvor lenge viruset kan leve på overflater. Det vil variere med overflate, temperatur, sollys og luftfuktighet. Fordi virus kan finnes på overflater er håndvask det viktigste tiltaket.

Helsedirektoratet har oppfordret kollektivselskaper til å sette i gang ekstra rengjøring av T-banevogner, busser, trikker osv. Helsedirektoratet oppfordrer også til ekstra rengjøring på områder med stor publikumstrafikk.

Hvilke anbefalinger gjelder for meg?
Nå skal alle holde større avstand til hverandre enn vanlig. Dette er for å unngå smitte. De som kan være smittet av koronavirus, men som ikke er syke, skal i karantene. De som har fått påvist koronavirus skal i isolasjon.

24. mars 2020 informerte regjeringen om skjerpede anbefalinger om å holde avstand. Disse anbefalingene trer i kraft 27. mars, men vi anbefaler å følge dem allerede nå.

Befolkningen generelt
Alle skal holde mer avstand enn vanlig. I det offentlige rom bør vi holde minst én meters avstand til andre mennesker. Når vi er ute, bør vi ikke være mer enn fem personer i samme gruppe. Det gjelder ikke dem som er i familie eller i samme husstand.

Når vi er innendørs på arbeidsplassen, bør vi ha minst to meters avstand til hverandre. Det gjelder ikke når vi er innendørs med familie eller personer i samme husstand.

Det er viktig å fortsette å vaske hendene hyppig og grundig. Det vil blant annet si å vaske hendene før du går ut, med en gang du kommer hjem og før du spiser. Prøv også å unngå å ta deg i ansiktet.

Dere som er friske og som bor sammen kan omgås som vanlig. Dette gjelder også barn i skilte familier, men du bør unngå håndhilsning, kyssing og klemming med andre utover dette.

Dersom du har symptomer på luftveisinfeksjon skal du holde deg hjemme til én dag etter at du har blitt frisk. De du bor sammen med kan fortsatt gå ut, men må følge med på egne symptomer. Dette gjelder også for helsepersonell.

​Hvorfor skal alle med symptomer på luftveisinfeksjon holde seg hjemme ett døgn etter at symptomene er borte?
Det vil være en stor gruppe som har symptomer på luftveisinfeksjoner. Norge tester mange for COVID-19, og frem til nå har kun om lag 5 prosent av alle de testede fått påvist koronavirus. Det er med andre ord svært mange med luftveisinfeksjoner hvor symptomene skyldes noe annet enn koronavirussykdom. Foreløpige funn tyder på at man er mest smittsom tidlig i sykdomsforløpet og raskt blir mindre smittsom når symptomene er borte. Derfor er det et generelt råd at hele denne store gruppa skal holde seg hjemme til ett døgn etter at symptomene er borte.

Hjemmekarantene
Det er to grupper som skal i karantene:

Dersom du har vært på utenlandsreise skal du være i karantene i 14 dager fra den dagen du kom hjem.
Dersom du har vært i nær kontakt med noen som har fått påvist koronavirus skal du være i hjemmekarantene. Nærkontakter blir definert av helsetjenesten i samarbeid med den smittede. Nær kontakt vil si kontakt med en smittet person hvor dere har hatt mindre enn to meters avstand i mer enn 15 minutter, eller direkte fysisk kontakt. Karantenen skal vare i minst 14 dager fra den dagen kontakten skjedde.
Dersom du bor sammen med en person som er isolert med påvist koronavirus, skal du være i karantene fram til den syke ikke lenger er isolert, minst 14 dager etter at karantenen startet.

Dersom du testes for koronavirus mens du er i karantene, og denne testen er negativ, skal du fremdeles fullføre karanteneperioden på 14 dager.

Folkehelseinstituttet oppdaterer informasjon om testing for koronavirus.

Virksomhetsledelsen kan gjøre unntak fra karanteneplikten for personer som er strengt nødvendige for å kunne opprettholde forsvarlig drift av funksjoner knyttet til liv og helse. Med funksjoner knyttet til liv og helse menes blant annet

vakttjeneste innen helse- og omsorgstjenesten
sikkerhetsarbeid (politi-, brann- og redningsberedskap)
øverste ledelse av kritiske samfunnsfunksjoner
Unntaket gjelder ikke i fritiden, kun når de er på jobb eller reiser til og fra jobb med annet enn offentlig transport. De skal så langt som mulig unngå nærkontakt med andre personer.

Hjemmeisolering
Du skal isoleres dersom du har fått påvist koronavirus

Du isoleres i hjemmet, eller eventuelt i helseinstitusjon eller et annet sted ved behov.


Hva kan jeg gjøre og ikke gjøre?
Befolkningen generelt
Som nevnt, skal alle nå holde mer avstand enn vanlig. Det vil si minst én meters avstand på offentlige steder til mennesker du ikke er i familie eller samme husstand med. Du kan ta kollektivtransport så lenge du passer på å holde avstand til andre passasjerer.

Dersom du har mulighet, benytt hjemmekontor. Dersom du ikke har hjemmekontor, bør du ha minst to meters avstand til kollegene dine.

Det er viktig at vi alle kun gjennomfører helt nødvendige reiser, også innenlands.

Besøk og samvær bør begrenses. Dersom du får besøk bør antall du har nær kontakt med begrenses. Friske barn kan være sammen i små grupper, men det bør tilstrebes å ha faste lekevenner gjennom hele perioden. Å leke ute medfører mindre smitterisiko enn å leke inne. Utsett større sammenkomster som ikke er nødvendige.

Dersom du tilhører en risikogruppe, er rådene ekstra viktige for deg.

Til slutt, ta vare på hverandre og unngå stigmatisering og utestenging. Tenk over om det er noen som kunne trenge en ekstra telefonsamtale i denne perioden. Dette er tiden for ekstra omtanke i hverdagen.

Hjemmekarantene
Når du er i hjemmekarantene skal du holde deg mest mulig hjemme. Du skal ikke gå på skole eller jobb, kun hjemmekontor. Du skal heller ikke ta lengre reiser innenlands eller utenlands eller ta offentlig transport.

Du bør unngå steder hvor det er vanskelig å holde avstand og du skal som hovedregel ikke oppsøke offentlige steder, slik som butikker, apotek og kafeer. Ved mangel på alternativer, kan du gå ut for å gjennomføre nødvendig ærender i butikk.

Men hold 1-2 meters avstand til andre og unngå kø.

Du kan gå tur ute, men hold god avstand til andre.

Det er viktig at du følger med på om du utvikler symptomer. Dersom du utvikler feber eller luftveissymptomer, skal du holde deg hjemme.

Barn som er i karantene kan ikke ha lekekamerater utover de som befinner seg i hjemmet.

Hovedpoenget er at du ikke skal smitte andre før du selv utvikler symptomer, men det må også være praktisk gjennomførbart.

Regjeringen innførte 20. mars et forbud mot å overnatte på fritidseiendom utenfor egen kommune. Les mer om dette på regjeringens nettsider

Det gis unntak for personer i karantene som bor sammen med et hustandsmedlem som er i isolasjon med påvist koronavirus.

Personer som er i karantene fordi de bor sammen med en som er bekreftet smittet, kan dermed overnatte på hytta i den perioden den smittede er i isolasjon hjemme. Den smittede skal bli hjemme, mens de andre personene i husstanden kan overnatte på hytta.

Folkehelseinstituttet (FHI) har egne råd til personer i hjemmekarantene.

Folkehelseinstituttet har oversatt informasjon til personer som må holde seg hjemme til 26 ulike språk. Dokumentene finnes her.

Hjemmeisolasjon
Dersom du har fått påvist koronavirus må du isoleres.

Det betyr at du må holde deg hjemme hele tiden og ikke gå ut. Du skal helst holde to meters avstand til de du bor sammen med og ha eget rom og bad når dette er mulig. Bruk egne baderomsartikler, inkludert eget håndkle.

Du må være nøye med hånd- og hostehygiene for å unngå å smitte andre i husstanden. Det er også viktig med hyppig rengjøring av hjemmet, spesielt de stedene som dere ofte tar på.

De du bor sammen med skal være i karantene.

Isolasjonen varer til legen sier at du er smittefri, normalt 7 dager etter at du er helt frisk. Folkehelseinstituttet (FHI) har informasjon om kriteriene for opphevelse av isolasjon.

Folkehelseinstituttet (FHI) har egne råd til personer som isoleres i hjemmet ved koronavirus.

Stressreduserende tiltak ved karantene og isolasjon
Å være i hjemmekarantene eller isolasjon kan være en stressende situasjon. Det er vanlig å bli bekymret,  anspent, irritert, rastløs og ha vansker med å konsentrere seg. Mange blir triste, føler seg ensomme eller sliter med å sove. For de fleste vil imidlertid karantene- og isolasjonsperioden gå fint, og eventuelle psykososiale reaksjoner være forbigående.

Når man blir satt i hjemmekarantene eller isolasjon, endrer hverdagen seg for hele familien. Man kan ikke gå på jobb, skole, i barnehagen eller møte andre på samme måte som før. Det fører ofte til at man er mindre fysisk aktiv, spiser mindre regelmessig, og kanskje sover mye mer eller mindre enn normalt. De fleste har mye skjermtid.

Gode tiltak for berørte
Hold deg oppdatert på nyhetsbildet – men ikke la det ta overhånd
Det kommer mye viktig informasjon og nyttige råd, men overdrevent fokus på nyhetsoppdateringer kan ta for mye plass i hverdagen og bidra til bekymring. Ønsker du å holde deg oppdatert, bruk pålitelige kilder som Folkehelseinstituttet og Helsenorge sine nettsider.

Lag struktur på dagen
I en hjemmesituasjon blir det viktig å skape nye rutiner. Prøv å opprettholde en normal døgnrytme. Skole og jobb bidrar for mange til struktur, mening og trygghet i hverdagen. Finn gode måter å gjøre arbeidet ditt på om du jobber hjemmefra. Det er også fint å aktivisere seg gjennom hobbyer.

Sørg for daglige doser fysisk aktivitet og dagslys
Livet i karantene kan lett bli preget av en stillesittende tilværelse innendørs. Fysisk aktivitet, turer i naturen og dagslys virker positivt inn på psyken og på søvn. Ved uteaktivitet, følg helsemyndighetens anbefalinger.

Oppretthold sosial kontakt
Selv om du er i hjemmekarantene eller isolasjon, er det muligheter for å snakke med andre gjennom sosiale medier og telefon. Lag gjerne faste avtaler om å holde kontakt med for eksempel familie, venner, medelever og kollegaer.

Gode tiltak for barn, unge og familier i karantene eller isolasjon
Yngre og eldre barn kan ha ulike reaksjoner på å være i hjemmekarantene eller isolasjon. Noen kan føle seg stresset, trist, redd, sint eller irritert, mens andre ikke har noen vonde følelser knyttet til å være i karantene. Noen får vondt i magen, hodet eller deler av kroppen, og man kan lure på om man er syk.

Man kan også være redd for at foreldre eller søsken er syke. Alle disse følelsene er vanlige. Og for de aller fleste vil disse reaksjonene gå over. Det kan likevel være utfordrende for hele familien når hverdagen endrer seg på denne måten.

Vi vet at det er flere ting som kan være fint å gjøre når man er i en situasjon der man må være i karantene som familie med barn:

Snakk med barna
Barn trenger forståelig informasjon om hvorfor de er i karantene eller isolert, og hva de selv kan gjøre. Det er viktig at barn får vite at de gjør en innsats for å forhindre at andre blir smittet ved å være i karantene. Spør hva barna lurer på, og gi tydelige svar. Husk at barn får med seg mer enn du tror. Barn kan også føle skyld for situasjonen, eller bli veldig redde. Ikke vent på at de skal komme og spørre deg. Spør hva de har fått med seg av informasjon og nyheter, og svar på det de lurer på.

Trygghet smitter
Når du er trygg, blir barna trygge. Når barn er redde, trenger de trøst og omsorg. Ta noen dype pust og finn din egen trygghet. Skap trygghet ved å anerkjenne barnets følelser, og hjelp barnet å håndtere alle følelser. De kan trenge at voksne er litt ekstra tålmodighet i denne fasen.

Hold på rutinene
Selv om man ikke kan gå i barnehagen eller på skolen, er det lurt å ha faste aktiviteter hver dag – som å stå opp og legge seg til vanlig tid, være fysisk aktiv og gjøre skolearbeid. Sunne, regelmessige måltider, søvn og fysisk aktivitet senker stress i kroppen både hos barn og voksne. Leggerutiner kan forstyrres når barn er redde og/eller syke. Ha faste trygge leggerutiner. Unngå at barna sitter for mye alene med telefon og nettbrett. Det er lurt å legge unna skjerm og telefon en time før leggetid. Det er vanlig at barn våkner i løpet av natten og kommer inn til foreldre. Det går over.

Sosial kontakt
Ha kontakt med venner og familie på sosiale medier og telefon. Det er både støttende, oppmuntrende og senker stress.

Gjør det som fungerer for dere
Gjør ting du og familien din liker å gjøre som å se film, lese bøker, høre på musikk eller lydbok. Familietid kan være positivt, men respekter også at barn kan trenge tid alene.

Meld fra ved mistanke om koronavirus
Har du symptomer som kan skyldes koronavirus? Her kan du melde fra til Folkehelseinstituttet (FHI).

Gå til skjema for å melde fra om symptomer dersom du i løpet av de siste syv dagene har hatt symptomer som kan skyldes koronavirus.

Logg inn og meld fra til Folkehelseinstituttet
Skjema for å melde fra om symptomer
Du kan melde fra på vegne av deg selv, ditt barn under 16 år, eller for en som har gitt deg fullmakt på Helsenorge.

Du får ikke kontakt med lege eller helsevesen, og du får ikke varslet personer du har vært nær gjennom denne løsningen. Men du hjelper Folkehelseinstituttet med å kartlegge hvor mange som kan være syke med koronavirus i Norge.

Folkehelseinstituttet publiserer oppdaterte tall, blant annet fra denne løsningen, på fhi.no fremover. Opplysningene kan også være aktuelle for fremtidig forskning.

Ved å melde fra, hjelper du Folkehelseinstituttet med å kartlegge hvor mange som kan være syke med koronavirus i Norge. Takk for hjelpen!

Det er vedtatt omfattende tiltak for å hindre spredning av koronaviruset og for å bidra til å opprettholde nødvendige helse- og omsorgstjenester. ​24. mars informerte regjeringen om innskjerpinger i anbefalingene og at de omfattende tiltakene i første omgang vil vare fram til 13. april 2020. Tiltakene kan bli forlenget etter dette.

Skjerpede anbefalinger om å holde avstand
Når vi er ute, bør vi ikke være mer enn fem personer i samme gruppe. Det gjelder ikke dem som er i familie eller i samme husstand.

Når vi er innendørs på arbeidsplassen, bør vi ha minst to meters avstand til hverandre. Det gjelder ikke når vi er innendørs med familie eller personer i samme husstand.

I det offentlige rom bør vi holde minst en meters avstand til andre mennesker.

Disse tiltakene som regjeringen har innført gjelder fra 27. mars, men vi anbefaler å følge dem allerede fra 24. mars 2020.

Stenging og forbud
Helsedirektoratet har besluttet forbud mot og stenging av:

Det er noen unntak fra listen over som gjelder for blant annet psykologer, samt optikere og andre som driver varesalg. For mer informasjon, se Vedtak om å stenge ytterligere virksomheter (helsedirektoratet.no).
Detalj- og varehandel
​Detalj- og varehandel vil holde åpent. Det er ingen grunn til å hamstre mat. Dagligvarebutikkene vil holde åpent.

Forbud mot utenlandsreiser for helsepersonell som jobber med pasientbehandling
Helsedirektoratet har vedtatt at helsepersonell som jobber med pasientbehandling forbys å reise til utlandet. Forbudet gjelder både tjenestereiser og privatreiser. Kostnader vil bli kompensert.

Vedtaket gjelder fra 12. mars kl. 18:00 og foreløpig ut april 2020.

Reiser
Innenlands
Unngå reiser som ikke er strengt nødvendig, unngå offentlig transport hvis du kan, og andre steder hvor du lett kommer nær andre.

Regjeringen innførte 20. mars et forbud mot å overnatte på fritidseiendom utenfor egen kommune. Les mer om hytteforbudet på regjeringens nettsider.

Det gis unntak for personer som bor sammen med et hustandsmedlem som er i isolasjon med påvist koronavirus.

Personer som er i karantene fordi de bor sammen med en som er bekreftet smittet, kan dermed overnatte på hytta i den perioden den smittede er i isolasjon hjemme. Den smittede skal bli hjemme, mens de andre personene i husstanden kan overnatte på hytta.

Utenlands
Alle utenlandsreiser som ikke er strengt nødvendig frarådes. Det er regler for karantene for alle som kommer fra reiser i utlandet.

Kollektivreiser og jobbe hjemme
​Helsemyndighetene anbefaler hjemmekontor hvis det er mulig, og dette avklares med arbeidsgiveren.

Kollektivtransporttilbudet opprettholdes. Grunnen til dette er at folk med kritiske samfunnsfunksjoner skal komme seg til og fra jobb og kunne holde avstand til hverandre.

Det innføres adgangskontroll i helseinstitusjoner
​Helsedirektoratet anmoder om å ikke besøke personer i institusjoner med sårbare grupper (eldre, psykiatri, fengsel osv).

Det innføres restriksjoner for besøkende til alle landets helseinstitusjoner og innføring av adgangskontroll for å ivareta smittevern for pasienter i landets helseinstitusjoner. Personer som har risiko for å være smittet skal avvises fra alle landets helseinstitusjoner. Helsedirektoratet vil gi råd til helsetjenesten om dette.

Det er viktig å opprettholde virksomheten i helse- og omsorgstjenester og andre kritiske samfunnsfunksjoner, og å unngå at personer i risikogrupper brukes til barnevakt.

Derfor må det lokalt sørges for et tilbud til barn av personell i helse- og omsorgstjenesten, transportsektoren eller innen andre kritiske samfunnsfunksjoner. Det samme gjelder for barn med særlige omsorgsbehov som ikke kan ivaretas når barnehage, skole eller andre dagtilbud er stengt.

Den enkelte skole og barnehage må gjøre konkrete og individuelle vurderinger om hvem som bør få dette tilbudet. Les mer om dette på Utdanningsdirektoratets sider.

Barn og korona
Barn ser ut til å tåle sykdom med koronavirus bedre enn eldre. Men barn kan smitte andre.

Kan barn leke med hverandre eller være sammen?
Alle skal holde mer avstand enn vanlig. Man kan omgås søsken som normalt, dette gjelder også barn fra skilte familier som har flere hjem. Hovedmålsettingen er likevel å redusere antall kontakter til et så lavt nivå som mulig.

Det anbefales å ikke samle flere til leketreff eller felles aktiviteter. Målet er å holde avstand for å hindre smitte.
Når vi er ute, bør vi ikke være mer enn fem personer i samme gruppe. Det gjelder ikke dem som er i familie eller i samme husstand.
Anbefalingen er å holde mer avstand enn vanlig.
Samvær bør begrenses (få timer).
For å ivareta barns behov for lek med andre barn kan man ha 1-2 faste lekevenner og holde seg til de samme lekevennene gjennom denne perioden. Det gjelder også for ungdom.

Det er bedre å møtes for lek utendørs enn innendørs.
Lekeplasser med mange barn samtidig bør unngås. Anbefalingen om mer avstand enn vanlig gjelder også her.
Bursdagsselskaper bør utsettes.
Overnattingsbesøk bør begrenses i denne perioden.
Vask hender ofte, både før, under og etter lek, og ha god hostehygiene.
Barn og ungdommer med symptomer på luftveisinfeksjon holdes hjemme og bør ikke være sammen med andre barn og ungdommer utenfor familien. Dette gjelder også ved milde symptomer.

Barn og ungdom som er i hjemmeisolasjon eller hjemmekarantene skal ikke omgås barn og ungdom utenfor husstanden.

Det er fare for at noen barn kan bli stående uten lekekamerater i denne perioden. Foreldre kan hjelpe til med å passe på at barna holder kontakt med hverandre på andre måter, gjennom telefon, videosamtaler og lignende.

Barn og unge som får ekstra belastning med stengte skoler og barnehager
Noen barn og unge har det vanskelig hjemme. Barnehagen og skolen kan være et spesielt viktig sted for disse barna hvor de til vanlig har kontakt med andre barn, ungdom og voksne. 

Det er unntak for stenging av barnehage og skole for barn med særskilte omsorgsbehov. Derfor må den enkelte skole og barnehage gjøre konkrete og individuelle vurderinger om hvem som bør få dette tilbudet. Les mer om dette på Utdanningsdirektoratets sider.

Helsedirektoratet arbeider med å nedsette en ekspertgruppe fra ulike fagmiljøer som skal jobbe med tiltak knyttet til psykisk og sosial oppfølging av barn og unge under og etter koronapandemien.

Nå som skoler og barnehager holdes stengt vet vi at noen barn og unge må tilbringe mer tid sammen med voksne som ikke er trygge for dem. Mistenker du at et barn ikke har det bra? Alarmtelefonen til barnevernet er for deg som er utsatt for vold, overgrep eller omsorgssvikt, eller om du er bekymret for en du kjenner. Denne er nå åpen hele døgnet alle dager i uken. Ring 116 111 så vil de hjelpe deg.

Se flere tjenester for barn og unge som trenger noen å snakke med.

Slik snakker du med barn og unge om korona
Det er viktig å snakke med barn og unge for å unngå frykt og for å skape trygghet nå som dagene er så annerledes.

Snakk med barna om hvorfor skoler, barnehager og fritidsaktiviteter er stengt. Forklar at det for å passe på at koronaviruset ikke skal spre seg videre.
Spør hva de har hørt eller lest om korona og om det er noe de bekymrer seg spesielt for.
Gi saklig og korrekt informasjon. Pass på at du hverken overdriver eller bagatelliserer. Sykdommen er alvorlig, men vi er godt forberedt i Norge.
Ikke stress barna unødig – hosting eller nysing er normalt, og de aller fleste som blir smittet av koronavirus får milde symptomer.
Snakk om at man ikke trenger å sjekke nyhetene hele tiden, og bli gjerne enige med barnet om hvor ofte. Sitt gjerne sammen med barnet og snakk om det dere ser, hører og leser.
Det er viktig å lytte til barnet. Vær tilstede i samtalen, og la barnet snakke ferdig.
Husk at særlig mindre barn «fyller ut» med fantasien når det er ting de ikke forstår.
Vær konkret, klar og tydelig. Gjenta gjerne på ulike måter.
Forklar hvordan man blir smittet (dråpesmitte på nært hold) – og hvordan man unngår å bli smittet (god håndhygiene, nyse i albuekroken osv.)
Vær tydelig på at det er lov til å være redd, lei seg eller sint når dagene blir så annerledes og man ikke kan gjøre som man pleier.
Fortell at det er mange tusen leger og sykepleiere og andre som passer på at de som blir syke får god behandling.
Forbered barna på hvilke andre endringer som vil komme i ukene fremover, f.eks. at foreldre vil jobbe hjemmefra, at det blir mindre besøk av venner og familie, og at reiser, bursdagsfeiringer og lignende utsettes.
Forklar at denne situasjonen er for en periode, at ting vil bli som normalt igjen, men at vi ikke helt vet når.
Husk også:
Barn og unge søker ofte informasjon på internett. Sjekk barnas internettbruk. Spør gjerne om de har lest noe om koronaviruset på nettet i dag.

Ungdom og tenåringer snakker ofte mest med jevnaldrende og kan få mye informasjon som ikke er riktig. Legg til rette for at de kan snakke med deg. Ikke glem at også ungdommer kan være engstelig og ha behov for å snakke med en voksen.

På ung.no finner du oppdatert og nyttig informasjon for ungdom mellom 13 og 20 år. Du finner svar på det du lurer på og du kan stille spørsmål på ung.no/oss.

Trenger du noen å snakke eller chatte med? Her finner du informasjon om hjelpetelefoner og chattetjenester.

Denne filmen er laget for barn og unge. Man kan velge undertekster på en rekke språk ved å klikke på det lille hjulet i bunnlinjen.

Råd til å mestre hverdagen i familien
Skoler og barnehager er stengt fordi alle må bidra til å begrense spredning av korona-epidemien. Det skaper bekymring og er stressende for mange familier. Her er noen råd som kan være til hjelp for å mestre den nye hverdagen:

Det er lurt å opprettholde normale rutiner for måltider og leggetider.
I løpet av det som er vanlig skoletid, anbefales det at barna gjør skolearbeid, tegner, leser eller lytter til bøker, og sørger for å være ute i frisk luft uten å være tett på andre.
Fokuser på positive ting familien kan gjøre sammen – slik som å se film, høre på musikk, lese sammen, gå en tur eller spille spill. Pass på at dere samles rundt felles måltider.
Husk at du er en rollemodell for barna. Hvordan du håndterer stress, hvordan dere voksne snakker om sitasjonen, og hvordan dere reagerer, påvirker barna.
Følelser som redsel, panikk, tristhet og ensomhet er normale reaksjoner i slike spesielle situasjoner. Barn er sensitive for voksnes følelser, og det er bedre å være åpen om følelsene sine enn å skjule dem.
Barn reagerer på forskjellige måter. Noen kan virke uberørt når du snakker med dem, men vise bekymring senere. Vær særlig oppmerksom på kvelden og natten. Mange barn blir ekstra engstelige da.
Det er viktig å holde seg orientert, men det kan være lurt å begrense bruken av sosiale media og lignende hvis det fører til økt stress og unødig redsel.
Søk støtte hos andre – Ikke vær redd for å be om hjelp.
Snakk om hva dere skal gjøre i familien dersom noen føler seg dårlig og blir syk. Dersom det blir aktuelt med karantene: forklar hva det betyr og snakk om hva dere kan gjøre for at det skal bli så hyggelig som mulig.
